به‌نام خداوند مهربان مهرورز

پایگاه اطلاع رسانی اصلاح با هدف تلاش برای ایجاد زمینه طرح ایده های متناسب با روزگار حاضر در عرصه دین و پرتو افكندن بر پاره ای مباحث در حوزه اندیشه دینی در چارچوب برداشت اعتدالی اصلاحی و در زیر مجموعه قرائت اهل سنت و جماعت از دین مبین اسلام ورود خود را به دنیای مجازی اعلام می نماید.
گردانندگان در عین حال می كوشند از پرداختن به مسایل مهم در حوزه های فرهنگ، اجتماع و سیاست نیز در حد بضاعت خود، غفلت نورزند.
مجموعه این تلاش ها معطوف به زمینه سازی برای بنای زندگی دین پسند با تكیه بر قرآن و سنت صحیح نبوی و استفاده از تجربیات مسلمانان در طول تاریخ فرهنگ و تمدن اسلامی است . ما امیدواریم بتوانیم با رعایت موازین اخلاق حرفه ای و در چارچوب اصول و معیارهای خود قدمی هر چند كوچك در ادای وظیفه دین گستری و خدمت به جامعه برداریم.
پیداست كه فعالیت ما در این عرصه در پرتو اصول و معیارهای اخلاقی و اسلامی و با لحاظ كردن دو اصل مهم «تقریر حقیقت» و «تقلیل مرارت» با ترجیح اولی بر دومی– در صورت تعارض– خواهد بود. معتقدیم برای نیل به این هدف، موارد ذیل را باید مد نظر قرار داد:

* پیروی از استدلال در عرصه اندیشه و عنایت جدی به تقدم «مصلحت منطق» بر «منطق مصلحت»
* تاكید بر میانه روی در عرصه عمل و پرهیز از اقداماتی كه بیش از آنكه مبنا و توجیه دینی داشته باشند، برآمده از حسرت نسبت به اقتدار پیشین تمدن اسلامی و نفرت از فرودستی كنونی مسلمانان است. داشتن این دغدغه ها را –صد البته– تا آنجا كه به ناامیدی و اتخاذ مشی نادرست «هر چه باداباد» در حوزه عمل منجر نشود، پسندیده و مبارك می دانیم، اما اگر این دغدغه ها فارغ از مقاصد شریعت و مطالعات تاریخی و جامعه شناختی مبنای عمل قرار گیرند، غیر از پیچیده و آلوده تر كردن فضا نتیجه دیگری نخواهد داشت.
* ترجیح مصالح مسلمانان بر مصالح مذهب و گروه فكری.
* ما در پرتو اصول اعتقادی خود تحقق تقارب هر چه بیشتر پیروان مذاهب را ضروری می دانیم و البته بنا به تعریف كثرت گرایانه خود از وحدت، همبستگی را نه در یكسان سازی مذهبی و گروهی – كه نه ممكن است و نه مطلوب– بلكه در چارچوب راهبرد «یشدّ بعضهم بعضاً» قابل تحقق می دانیم و معتقدیم تنوع مذاهب و گروههای فكری به گسترش فرهنگ گفتگو و مباحثه و مآلاً به تقویت سلامت اجتماع كمك می كند.
* لذا ما ذات تنوع افكار و تعدد مذاهب فقهی و سیاسی را خلاف اتحاد و همدلی نمی دانیم و معتقدیم آنچه سبب تفرق است تعصب مذهبی و گروهی است و نه خود مذهب و گروه، كه البته پرداختن به این مساله بیشتر در حوزه روانشناسی و روانشناسی اجتماعی می گنجد تا جامعه شناسی.
* اعتنا به فقه مقارن و ارزیابی آرای فقهی در پرتو سیره نبوی، مقاصد شریعت و قواعد فقه. بر این اساس، در عین احترام به مجتهدان مسلمان و احترام به آرای همه مذاهب اسلامی، خود را مجاز می دانیم ضمن پرهیز از آنچه در علم اصول فقه به «تتبّع رخص» موسوم است، به انتخاب و گزینش آرای فقهی بر مبنای معیارهای فوق الذكر اقدام كنیم.
* عنایت توأم به آبادانی درون و برون.
* ما در عین اعتقاد به «والآخرة خیر و ابقی» معتقدیم داشتن آخرتی آباد در گرو برخورداری از دنیایی آباد است. تحقق حیات طیبه دنیوی هم مستلزم شكل گیری و استمرار ساختارهای اجتماعی مناسبی است كه تقویت و  نهادینه سازی همزمان آزادی و عدالت را وجهه همت قرار دهند.
* تلاش برای انعكاس و تحلیل رویدادهایی كه در نقاط نسبتاً كور حوزه های موجود خبر رسانی و بنگاههای خبری قرار دارند. و نیز اهتمام به انعكاس و تحلیل دیدگاههای فكری فعال در عرصه كه توسط گروهها یا شخصیت هایی نمایندگی می شوند.
* ما برای نیل به توفیق در این عرصه، ضمن تلاش برای پایبندی كامل به همه اصول فوق الذكر خود را نیازمند نقد، همفكری و ارتباط مستمر یكایك مخاطبان اندیشمند می دانیم و از نظرات و دیدگاههای سازنده شما استقبال می كنیم.


