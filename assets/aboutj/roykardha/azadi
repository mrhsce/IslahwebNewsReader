آزادی بهترین و گرامی‌ترین نیاز بشریت است. مراد ما از آزادی شکوفایی توانمندي‌هاي روح انسانی در راستای ساختن جهانی انسانی‌تر و زیباتر است؛ جهانی که در آن شاهد کاهش آلام بشری باشیم؛ جهانی که در آن بشریت از بردگی فكري، سیاسی، اقتصادی،... و عقلانیت منفعت‌طلبانه رها باشد و سرانجام جهانی که در آن انسان‌ها از زندگی در کنار همدیگر احساس آرامش و صمیميت کنند.
آزادی، دالِ تک مدلولی نیست؛ بلکه مدلول‌های متعددی دارد که مهمترین آنها عبارتند از:
1)  تحقق فردیت
شکوفاشدن استعدادهای سازنده‌ی فردی اولین جنبه‌ی آزادی است؛ بدین معنا که آدمیان بتوانند فارغ از هرگونه روابط قدرت و سلطه‌ا‌ی، وجودِ الهی‌شان را در هستی تحقق بخشند. فردیت مورد نظر ما نه فردیت خودخواهانه بلکه نوعی فردیت اخلاقی است. در فردیت اخلاقی انسانها بدنبال تحقق توانائی‌هایشان در جهت بهبود زندگیِ خود و دیگران‌اند. اما در فردیت خودخواهانه که ما آنرا نفی می‌کنیم، هرکسی در پی مطامع سودگرایانه خويش است و فرد برای رسیدن به آنها از هر کس و هر چیزی حداکثر بهره را می‌برد.
تحقق فردیت انسان تا جایی مدنظر ماست که به تهديد فردیت دیگران منجر نشود. تشخیص اینکه چه اعمالی موجب مخدوش شدن فردیت دیگران می‌شوند، نه بر عهده‌ی قدرت حاکمه و گروه‌های اجتماعی قدرتمند جامعه، بلکه برخاسته از گفتگوی آزاد افراد یک جامعه‌ی دارای روابط اجتماعی فرهنگی خاص است که در قانون تجلی می‌یابد.
2)  انجام فعالیت‌های جمعی
انسان موجودی اجتماعی است و لذا برای زندگی کردن و افزایش کیفیت مادی و معنوی آن، نیازمند مشارکت در کنش‌های جمعی است. در واقع، کنش جمعی انسان، جزئی ضروری از فرايند تحقق ذات وجودی آدمی است. براین اساس انسان‌ها باید آزادی گردهم‌آمدن در قالب فعالیت‌های مشترک فرهنگی، اجتماعی، سیاسی و اقتصادی را داشته باشند و در راستای بنیاد نهادن شرایط زندگي بهتر اقدام نمایند.
زندگی ديندارانه بر اساس تعاليم اسلام، بنیانی اجتماعی دارد. نمودِ این بنیان در جامعه‌ي اسلامي هم در جنبه‌های عبادی(نماز، زکات، حج، جهاد، صدقه) و هم در جنبه‌های اجتماعی-سیاسی(اصل شورا)  کاملاً مشهود است.
3) آزادی بیان و قلم
فرهنگ و تمدن در سایه‌ی آزادی بیان و قلم رشد می‌یابد و شکوفا می‌شود. در جوامعی که این نوع آزادی‌ها وجود نداشته باشد، فرهنگ و تمدنی هم ‌شکل نخواهد گرفت. به بیانی دیگر، پیشرفت‌ فکری و تکنیکی در جوامعی به وقوع می‌پیوندد که شهروندان آن بتوانند در فضایی باز بیندیشند و ماحصل اندیشه‌شان را در حوزه‌ی عمومی بیان کرده و آنرا منتشر کنند. جامعه‌ي تک صدایی كه در آن تنها صاحبان قدرت و اندیشمندان وابسته به آنها، حقِ اندیشيدن و بیان اندیشه‌هایشان را دارند، حاصلي جز تحکیم روزافزون قدرت حاكمان و بسط سلطه‌ي آنان در بر نخواهد داشت.
4)  آزادی عقیده و مذهب
دیکتاتوری عقیدتی و مذهبی يكي از فاجعه‌بارترین انواع دیکتاتوری‌هاست. از آنجا که مذاهب و پیروانشان سرشار از احساسات و تفکر عاطفي‌اند، درصورت عدم وجود آزادی مذهبی، نارواترین اقدامات، جنبه‌ای قدسی و عبادی گرفته و کشتن پیروان مذاهب دیگر و محروم کردن آنها از حقوق اجتماعي-‌سیاسی‌شان عین عبادت تلقی می‌شود؛ لذا برای جلوگیری از وقوع چنین جنایت‌هایی- که حافظه‌ی تاریخی ملت‌ها آکنده از آن است- ما معتقدیم که آزادی عقیده و مذهب در جامعه ضروري است، تا پیروان مذاهب مختلف بتوانند در عین احترام به شعائر و معتقدات مذاهب دیگر، مناسک مذهبی‌شان را انجام داده و اعتقاداتشان را برای خود و دیگران بیان کنند.
5)  آزادی مشارکت و رقابت سیاسی
بر اين باوريم كه تحقق آزادي، مستلزم مشاركت فعال و هدفمند شهروندان در عرصه‌هاي اجتماعي و سياسي است و دستيابي به اين مهم در پرتو باور به تكثر انديشه‌ها و تعدد احزاب و مشاركت آزادانه و رقابت سالم عموم شهروندان ميسر است.
در همين راستا تشريك مساعي با احزاب و تشكل‌ها را به‌منظور تحقق اهداف مشترك از طريق مذاكره، همكاري و ائتلاف ضروري مي‌دانيم و معتقديم اين روابط لزوما بايد مبتني بر دگرپذيري و تعامل دمكراتيك باشد.
راهکارها
شايد بتوان گفت آزادی در هیچ جامعه‌ای امر کاملاً تحقق یافته‌ای نيست و تحقق آن مستلزم تلاش و كوشش مستمر است. بسته به اینکه در یک جامعه چه جنبه‌هایی از آزادی تحقق نیافته‌اند و برای تحقق آنها چه موانعی وجود دارد، راهکارهای متفاوتی را می‌توان طراحی نمود. با این وجود، برای تحقق آزادی یکسری راهکارهای معلوم و اثبات شده وجود دارد که در ادامه به آنها اشاره می‌کنیم.
 شناخت و آگاهی
پرورش شناخت انسانها مقدم برهرکنش عملی برای تحقق آزادی است. انسانهایی که با حقوق خود آشنا نيستند و از موارد سلب آزادی‌شان آگاهی ندارند، نمی‌توانند اقدامی جهت رسیدن به آن به عمل آورند. لذا آگاه کردن شهروندان یک جامعه از حقوق فردی و اجتماعی‌شان اولین گام حرکت در مسیر آزادی است.
وجه دیگر آگاهی، مجهزشدن به ادبیات سیاسی- اجتماعی عصر خود است. از آنجا که هر عصری نظریه‌ها و واژگان خاص خودش را دارد، شهروندان با وقوف بر آنها می‌توانند خواسته‌ها‌یشان را با براهین محکم ابراز نمایند و مسیری درست برای رسیدن به آنها طراحی کنند.
تفکر انتقادی
برای رسیدن به جامعه‌ای آزاد علاوه بر واقف بودن شهروندان به حقوق‌شان، باید تفکر انتقادی در آنها پرورش يابد؛ یعنی شهروندان باید جرأت و شهامت زیرسؤال بردن انواع و اقسام روابط و مناسبات نامشروع حاکم بر جامعه اعم از سیاسی، اجتماعی، فرهنگی و اقتصادی را در خود و دیگران بپرورانند. اين موضوع در فرهنگ ديني، در قالب مفاهيمي چون"امر به معروف و نهي از منكر" و "نصيحت براي حاكمان و اولي‌الامر" تجلي مي‌يابد.
تفکر انتقادی از آنجا اهمیت دارد که در اکثر مواقع محرومیت‌ها و نابرابری‌ها در لفافه‌ای از قانون و سنت‌های اجتماعی پیچیده شده‌اند. مهم‌ترین نکته در تفکر انتقادی برخوردار شدن از انديشه‌اي فراسوی وضع موجود و روابط و ساختارهای حاکم برآن است. در پرتوی چنین تفکری است که اصلاح و بهبود امور میسر می‌شود.
ايجاد نهادهای دموکراتیک
آزادی، نه از دل نهادهای توتالیتر و مبتنی بر نابرابری، بلکه از تراکم نهادهای دموکراتیک فراهم می‌آید. برپایی نهادهای دموکراتیک- هرچند در مقیاسی محدود- گامی دیگر در راه رسیدن به آزادی است. مراد ما از نهادهای دموکراتیک صرفاً نهادهای سیاسی مبتنی بر انتخابات آزاد نیست. بلکه در برگیرنده‌ی کل نهادهای جامعه‌ی انسانی است که فارغ از روابط مخدوش قدرت و ثروت، زمینه‌ی شکوفایی استعدادهای پاک انسانی و سرکوبی پلشتی‌ها را موجب شوند. بنابراین، بدون  کوشش عملی جهت تأسيس چنین نهادهایی نمی‌توان فقط با نظریه‌پردازی و مجهز شدن به نظریات فلسفی به آزادی رسید. در واقع ايجاد نهادهای دموکراتیک  وجه ایجابی آزادی است.
تساهل و تسامح
جوامع کنونی معروف به جوامع چندفرهنگی هستند. به‌طوریکه در جهانِ معاصر کمتر جامعه‌اي را می‌توان یافت که تمامی اعضاء آن از مذهب، زبان و فرهنگِ واحدی برخوردار باشند. لذا برای اینکه هویت‌های مختلف اجتماعی بتوانند در کنار همدیگربه نحو مسالمت آمیز زندگی کنند، باید سبک زندگی دیگران را در معرض فشار و سرکوب قرار ندهند؛ بلکه تا حد امکان به سبک زندگی همدیگر احترام بگذارند و نوعی تساهل و تسامح را نسبت به هم پیشه سازند.
