همبستگی، احساس تعلق متقابل آگاهانه و ارادی بین افراد، گروه‌ها و جوامع است که ناشی ازمصالح مشترک آن‌ها و لازمه‌ي زندگی جمعی بوده، در آن هر یک از افراد وگروه‌ها در یک شبکه‌ی مبادلات متقابل، نیازمند دیگری است.

بي‌گمان انسان‌ها خواهان سعادت هستند و سعادتشان در گرو پیشرفت و دست‌یابی به آرزوهای ممکن و معقولشان می‌باشد. از طرف دیگر تمام فعالیت‌های هدفمند انسان برای دست‌یابی به دو مقصود اساسي جلب نفع و دفع ضرر است؛ چرا که نفع‌طلبی و زیان‌گریزی ويژگي ذاتی بشر است؛ اما آیا انسان‌ها به تنهایی و بدون همکاری و کمک دیگران قادر به شکوفا ساختن استعدادها و دفع زیان از خود هستند؟

به طور كلي جامعه شناسان بر اين باورند که انسان‌ها برای دستیابی به اهداف خویش نیازمند یاری دیگران هستند و در عين حال به منظور دستيابي افراد به اهدافشان،‌ لازم است که بخشي از آزادی‌های خویش را محدود کنند.

از طرف دیگر اگر در جوامع ابتدایی، انسان‌ها توانسته‌اند به تنهایی به حداقل امکانات لازم برای گذران یک زندگی ابتدایی دست یابند، امروزه با این همه پیچیدگی حاکم بر زندگی انسان‌ها دیگر چنین امري امکان‌پذیر نیست و انسان‌ها ناگزير از برقراری روابط مبتني بر همکاری با دیگران هستند.

دين مبين اسلام با تعاليم اجتماعي حيات بخش خويش،‌ مسلمانان را به همبستگي، وحدت،‌ تكافل و تعاون فرا مي‌خواند و تفرق، جمع‌گريزي و تنازع را منشأ شكست و نابودي مي‌داند. فراتر از اين، تمام انسان‌ها را در برخورداري از حقوق انساني،‌ يكسان و برابر و همه‌ي آنها را متعلق به يك اصل مي‌داند. بر اين اساس،‌ ضمن تأكيد بر تعامل مبتني بر "بِرّ" و "قسط"، كه مقدمه‌ي تحقق همبستگي در جامعه‌ي بشري است، ارتباط و شناخت متقابل با ساير تمدن‌ها و فرهنگ‌ها را توصيه مي‌نمايد. مسلمانان با التزام به چنين مفاهيمي، هم خود در آرامش زندگي مي‌كنند و هم در فرايند تحقق صلح جهاني،‌ نقش و وظيفه‌ي خود را ايفا مي‌نمايند.

ما بر اين باوريم كه علم و فرهنگ کنونی جهان از آن تمام ملت‌هایی است که هزاران سال برای پرورش آن رنج کشیده و آن را  بارور ساخته‌اند و بر اساس سنت تداول، در ميان تمدن‌ها دست به دست گشته است؛ بنابراين فخرفروشی در برابر همدیگر و استفاده‌ي ابزاري از تكنولوژي، به منظور سيطره بر ساير ملت‌ها، قبل از هر چیز به علم و پیشرفتی آسیب می‌رساند که دستاورد مشترك همه‌ي انسان‌هاست.

معتقدیم که تلاش برای از بین بردن تمامی تمدن‌ها، ادیان و فرهنگ‌ها از طرف یک دین یا فرهنگ یا تمدن خاص، به فرض تحقق، تنها منجر به تشنج و ناآرامی جهان خواهد شد و نتيجه‌اي جز عقب‌ماندگی برای دسته‌ای و پیشرفت نامتوازن برای دسته‌ای دیگر به بار نخواهد آورد.

بر اساس آموزه‌هاي قرآن و سنت، بر اين باوريم كه رابطه‌ي مسلمانان با غيرمسلمانان  مبتني بر صلح است، مگر با كساني که پیمان شکسته‌اند و مسلمانان را آواره و دربدر کرده‌اند و نخستین بار آغازگر جنگ بوده‌اند.

 

راهکارها

ما برای دستیابی هر چه بیشتر ملت‌ها، احزاب و گروه‌های مختلف به همبستگی  مطلوب، راهکار‌های زیر را مناسب می‌دانیم:

مشارکت عادلانه

با اندک تاملی در احوال کنونی حاکم بر جهان در می‌یابیم که علت بسیاری از تنش‌ها به حذف گروه‌ها وکسانی از صحنه بر می‌گردد که نه به حقوق خویش دست یافته‌اند و نه اجازه دفاع از خود و تلاش برای دستیابی به حقوق و اهدافشان به ایشان داده می‌شود. ما براین باوریم که حتی بخش عمده‌ي علل تشنج موجود در روابط اسلام و غرب نه به اختلاف عقیده و دین بلکه به عدم توازن در نظام حاکم بر روابط میان آنها بر می‌گردد و اگر بستر  مشارکت فعال‌تر مسلمانان درعرصه بین‌الملل، با برقراری مساوات در اطلاع‌رسانی و عدم تحریف حقایق و واقعیات و... فراهم شود، بخشي از آن عدم توازن جبران مي‌شود و بی‌ترديد روحیه تفاهم و همکاری و احساس مسؤولیت متقابل بیشتری حکم‌فرما خواهد شد.

  در عرصه داخلی  کشورها هم معتقدیم که تک‌روی احزاب و گروه‌ها، طرح ادعای نمایندگی همه‌ی مردم و تلاش برای خاموش کردن و یا  کم‌اثر کردن صدای منتقداني که آنها هم در راه تلاش برای سعادت مردم گام بر می‌دارند، باعث مه‌آلود و تیره و تار شدن فضای روابط میان احزاب و در نتیجه قشرهای مختلف مردم است.

ما معتقدیم خدمت کردن به مردم زمانی برای تمام احزاب و تشکل‌ها به طور مطلوب میسر می‌شود که در حد امكان از حق موجودیت و مشارکت فعال همدیگر در تمام عرصه‌ها دفاع کنند، که بي‌ترديد با این کار علاوه بر تقویت روحیه خدمتگذاری در دیگران، جایگاه خود را نیز تثبیت خواهند کرد و دلسوزی و صداقت ایشان بیشتر برای مردم اثبات می‌شود.

تاکید بر منافع مشترک

هم فکری و هم عقیده بودن بی شک یکی از موثرترین عوامل همبستگی است و تلاش برای حفظ اندیشه و عقیده مشترک میان یک گروه هم تلاش برای حفظ یک مصلحت مشترک به شمار مي‌رود؛ اما برای حفظ وجود چندصدایی و تکثر در جامعه و تکامل گروه‌های متعدد فعال در عرصه‌های مختلف لازم است، گاهی اختلاف نظرهای موجود در ابعاد مختلف دینی، ایدئولوژیک، سیاسی، اقتصادی و... نادیده گرفته شده و روی وجوه مشتركي تاکید شود که سود و منفعت همه یا اکثریت افراد جامعه و گروه‌های فعال را دربردارد. برای دست‌یابی به همبستگی مطلوب، بهتر است نقاط مورد اختلاف کمتر برجسته شود؛ چون در این صورت مردم هم نقاط اشتراک موجود میان خود را فراموش می‌کنند و هم به سبب در گیری بر سر نقاط اختلاف از دست یابی به اهداف خود باز می‌مانند و در یک جمله می‌توان گفت که همه زیان می‌بینند.
