بي‌گمان حقوق بشر مهم‌ترين موضوع انساني قرن بيستم و چالشي بزرگ براي آغاز قرن بيست‌ويكم است. حقوق بشر جايگاه و هويت انسان جديد در دنياي نوين را معين مي‌سازد. امروزه بسياري از اعمال،‌ رفتارها، تصميم‌ها و برنامه‌ها با ملاك و محك حقوق بشر سنجيده مي‌شود. در واقع حقوق بشر، تجلي جايگاه نويني است كه انسان معاصر براي خويش يافته است.
به باور ما، اسلام بزرگ‌ترين پرچم‌دار آزادي است و اساساً مهم‌ترين فلسفه‌ي بعثت انبياء و به ويژه پيامبر خاتم آزاد ساختن انسان از قيد و بندها بوده است و بر همين اساس حقوق انسان مورد توجه ويژه‌ي دين مبين اسلام قرار گرفته است. خداوند به عنوان آفريننده‌ي هستي كه آفرينش انسان را در بهترين صورت آن قرار داده و جانشيني خود و آباداني زمين را به او واگذار نموده است، قوانيني را در راستاي حفظ دين، جان، عقل، ناموس، مال و نسل او نازل كرده است.
ما در اين مبحث در پی آن نیستيم که مبانی فکری‌ـ دینی مدّعاهای خود را مورد بررسی و استدلال قرار دهيم و اين مهم را به تحليل علمي موافقان و مخالفان خود وا می‌گذاريم. ما معتقد به قرائتی از دین هستیم که با بسیاری از مبانی فکری و حقوقیِ حقوق بشر مدرن سازگار است و اساساً نقش دین اسلام برای بشریت تنها در فضایی آرام، آزاد و توأم با احترام به کرامت انسان متبلور می‌شود.
حقوق بشر به مثابه رویكرد
هر چند كه حقوق بشر به عنوان میراث تاریخی مشترك تمام تمدن‌های بشری است و هریك از تمدن‌ها- به ويژه آن‌ها كه از میراث انبیاء نشأت گرفته‌اند- دارای رگه‌هایی از این حقوق می‌باشند و در اين ميان تمدن اسلامي از برجستگي خاصي برخوردار است، اما پردازش و ظهور معاصر و نهایی این حقوق در قالبی منسجم و سیستماتیك، پس از تلاش‌های دقیق و موشكافانه‌ی فیلسوفان اروپای پس از رنسانس و اصلاحات دینی و دوران روشنگری اتفاق افتاد. تلاش‌های این متفكران در سطح جهانی پس از جنگ جهانی دوم و متعاقب تأسیس «سازمان ملل متحد» مثمر ثمر واقع شد و در قالب اعلامیه‌ی جهانی حقوق بشر مورد تصویب مجمع عمومی سازمان  ملل متحد قرار گرفت. به ‌رغم گذشت بیش از نیم قرن از تصویب این اعلامیه و توسعه‌ی مفهوم حقوق بشر به بسیاری از عرصه‌های دیگر زندگی بشر، هنوز این اعلامیه دارای ویژگی مرجع بودن در مباحث حقوق بشر است.
 بر این باوریم حقوق بشر توأمان به عنوان وسیله و همچنین هدف توسعه عمل می‌كند و بر این اساس بسیاری از مشكلات در بیشتر جنبه‌های زندگی اقتصادی، سیاسی، معرفتی، فرهنگی و... در اثر بي‌توجهي به حقوق بشر است و تثبیت و اجرای این اعلامیه متناسب با فرهنگ و باورهاي ديني در جوامع بشری می‌تواند زمینه‌ی ایجاد زندگی مناسب و در شأن انسان را فراهم نماید.
ضمن اذعان به این ‌كه حقوق بشر در مقاطع مختلف تاریخی از طرف سیاستمداران وبسیاری از دولت‌ها مورد سوء‌استفاده و تعرض قرار گرفته‌است و با نوعي دگماتيسم سیاسی، مورد تفسیر‌های یك‌جانبه قرار می‌گیرد، بر این باوریم كه این موارد، به ذات حقوق بشر لطمه‌اي وارد نمي‌كنند و موجب دلسردی طرفداران و تلاشگران عرصه‌ی حقوق بشر نخواهد شد.
حقوق بشر بسیاری از جنبه‌های مختلف زندگی بشری را تحت پوشش قرار می‌دهد و روز به روز عناصر بیشتری را در بر می‌گیرد و در زمینه‌ی مسايل زنان، كودكان، اقلیت‌های دینی، مذهبی، نژادی و زبانی و آزادی‌های عمومی دارای استاندارد‌های مناسبی برای زندگی درخور شأن انسان است.
در جامعه‌ی ما، هرچند كه «انسان» به‌طور كلی مورد تحقیر و ستم و نقضِ حقوق قرار می‌گیرد، اما زنان و اقلیت‌ها ‌ـ هریك در عرصه‌ای و به گونه‌ايـ مورد ستم و نقضِ حقوقِ مضاعف قرار می‌گیرند و بر این اساس لازم است مورد توجه ویژه‌ای قرار گیرند و ضمن ایمان به جدایی ناپذیری لایه‌های مختلف حقوق بشر، اعتلای حقوق آنان باید در سرلوحه‌ی برنامه‌های اجرایی قرار گیرد و سعی شود محیطی انسانی‌تر برای آنان فراهم آید.
حقوق زنان در ابتدا به عنوان «زن» و نیمی از جمعیت كره‌ی زمین رعایت گردد و سپس به تناسب نقش اجتماعی، به عنوان «مادر»، «همسر» و«دختر» از حمایت‌های ویژه‌ای برخوردار گردند.
تنوع نژادی، ملی، زبانی، مذهبی، دینی و... را به عنوان آیات خداوند و آزمونی برای سنجش میزان عدالت و تقوای دینداران، به رسمیت می‌شناسیم و هیچ یك از این تفاوت‌ها را جاذب و يا دافع حقوق بشر نمی‌دانیم و بر این باوریم كه این تنوع را باید در مجرای طبیعی خود حفظ كرد و هر ‌كس با هر هدف و مرامی كه برای از میان‌برداشتن این تنوع تلاش ‌كند و یا آن را مبنای تبعیض اخلاقی وحقوقی قرار ‌دهد، در جهت مخالفت با سنت‌هاي الهي و فطرت بشری عمل كرده است و بر اين اساس نه تنها مورد حمایت قرار نمي‌گیرد، بلكه بسته به مورد بايد منع، تنبیه و يا مجازات گردد.
راهكارها
حقوق بشر در جوامعی همچون جامعه‌ی ما از دو عكس‌العمل در رنج است. شعار زدگی موافقان و برخوردهاي جاهلانه و متعصبانه‌ی مخالفان، که هر یك به گونه‌ای حقوق بشر را در موضع ضعف و ناتوانی قرار داده‌اند. این دو عكس‌العمل علل و عوامل فراوانی دارند و بي ترديد فقدان برنامه‌ی منسجم موافقان در جهت اعتلای حقوق بشر در زمره اين علت‌ها است.
معتقدیم كه شعارزدگی در هیچ عرصه‌ای نمی‌تواند موجب تغییر بنیادین گردد و در زمینه‌ی حقوق بشر نيز نه تنها به اعتلای آن نمي‌انجامد، بلكه موجبات تضعيف جايگاه آن را در بستر عوامفريبي و نهايتاً سلب اعتماد مردم فراهم مي‌كند. بر این اساس به منظور اعتلای حقوق بشر دوراهكار اصلي آموزش و حمایت را در نظر داريم:
آموزش
هرچند با توجه به این‌ كه بیشتر رهنمودها و نتایج حقوق بشر ناظر به بعد سیاسی زندگی بوده، سعی در حمایت از شهروندان در مقابل دولت و نهادهای عمومی دارند؛ اما نمی‌توان بعد فرهنگی و معرفتی حقوق بشر را  از نظر دورداشت. بنابراین «آموزش» در این عرصه از اهميت ويژه‌اي برخوردار است.
آموزه‌هاي دين مبين اسلام نيز، به ويژه اصل توحيد، انسان را متوجه جايگاه والا و حقوق انساني خود مي‌نمايد. انسان‌ها باید بدانند كه چه حقوقی را دارا هستند و برای استیفای حقوق خود از چه امكاناتی برخوردارند. این آموزش باید متناسب با شرايط مخاطبان، همگانی، وسیع و بدون اغراض سیاسی باشد.
بر اين باوريم كه تئوري حقوق بشر در ابعاد معرفتی، سیاسی و حقوقی از ظرفيت نقدپذيري و بررسي‌هاي بيشتر برخوردار است و نقادی علمی آن، خود یكی از راههای اعتلای حقوق بشر بوده و عرصه را بر شعارزدگی بی‌ثمر و مخالفت‌های متعصبانه تنگ خواهد كرد.     
حمایت
تأمين زندگیِ متناسب با شأن انسانی، براي جوامع كمتر برخوردار، هدفی است كه باید مورد عنایت و حمایت همه جانبه‌ی تمام گروه‌های فعال فكری، سیاسی، فرهنگی و دینی قرارگیرد. اهتمام به حقوق بشر در عصر كنونی يكي از مطمئن‌ترین راه‌هاي تحقق این هدف است. 
ما در چارچوب تعاليم دين مبين اسلام با موارد نقض حقوق بشر در سطوح مختلف ملی، منطقه‌ای و جهانی مخالف بوده، با تأكيد بر ضرورت برقراری نظامی حقوقی که درآن حقوق بشر تضمین شده باشد، حمايت خود را از فعالان فرهنگی، اجتماعي و سیاسیِ پایبند به رعایت این حقوق اعلام می‌داریم و در اين راستا آماده حضور در جبهه‌ای واحد برای حمایت از حقوق بشر هستيم.
