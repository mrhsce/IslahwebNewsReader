غرق شدنِ انسانِ معاصر در اهتمام بیش از حد به نیازهای مادی و فیزیولوژیك، چه از شدت فقر و چه از فرط کامجویی، او را با نوعی بیماری و حتی بحران مواجه کرده است كه «بحران معنویت» و یا «فقر معنوی» نام دارد و به جرأت می‌توان گفت كه این امر، زمینه‌ساز بسیاری از تنش‌های روحی و حتی جنگ‌ها و جنایت‌ها بوده است. بروز جنگ‌های نژادی، مذهبی و قبیله‌ای، آمار بالای نابسامانی‌های روانی و اضطراب و افسردگی و سرانجام فساد فراگیر و دامنه‌داری كه به تضعيف جايگاه نهاد خانواده و ازدیاد جرم و جنایت حتی علیه كودكان انجامیده است، شاهدی برای صحت اين مدعاست.
به باور ما اگرچه انسان با تلاش و خردورزی خود، به دستاوردهای بزرگی در دانش و فناوری نایل آمده و زمینه‌های «آزادی»اش را بیش از پیش فراهم کرده است، اما از دستيابي به «آزادگی» مطلوب ناكام مانده و به دلیل عدم برخورداری شايسته از «معنویت»، انسانیت و هویت انسانی او در معرض خطر قرار گرفته است و بعید نیست كه نتیجه‌ی همه‌ی تلاش‌ها و یافته‌هایش برضد آدمیّت و هویت انسانی‌اش، به كار گرفته شود.
«معنویت خواهی» در دنیای امروز، چیزی جز اهتمام به نیازهای روانی و غیر مادی به منظور دستیابی به كمال انسانیت و در نهایت، معنادار كردن زندگی و برگرداندن آرامش به آن نیست و برای پركردن خلأ معنویت در زندگی انسانِ معاصر تلاش‌های زیادی صورت گرفته است. مكاتب روان‌شناسی، روان درمانی و مشاوره، ادیان هندی، نحله‌های مختلف عرفان و تصوف، باشگاه‌ها و انجمن‌های ورزش‌های رزمی و... همگی برای احیای معنویت تلاش می‌كنند؛ ولی دستاوردها و نتایج حاصل از این تلاش‌ها، نيازهاي ياد شده را به خوبي تأمين نكرده است؛ زیرا هر كدام از آن‌ها تنها به گوشه‌ای از وجود بسیار پیچیده و درهم‌تنیده‌ی انسان توجه نموده‌اند و از پرداختن به همه‌ی ابعاد شخصیت او و همچنین جایگاهش در كل هستی و نسبت او با سایر موجودات عالم، ناتوان مانده‌اند. به نظر ما این كار فقط در حیطه‌ی علم و قدرت خالق انسان و جهان قرار دارد.
اسلام به عنوان یكی از ادیان بزرگ جهان و تنها دینی كه دارای متنی اصیل و دست نخورده است، با لحاظ كردن ابعاد گوناگون وجود انسان و نگرشی واقع‌بینانه به او، همیشه در راستای گسترشِ «معنویت» و «معنا بخشیدن به زندگی» گام برداشته است و آدمی را به شكوفایی همه‌ی استعدادها و صعود به قله‌ی رفیع انسانیت، ترغیب و حتی امر کرده و از توجه بیش از حد به ظواهر زندگی و «اکتفا به این جا و اكنون» بر حذر داشته است.
«معنویت» در اسلام، تنها یك تجربه‌ی درونی یا یك احساسِ دینی فردی نیست كه بتوان آن را در «لحظه‌هایی ناب» و با «ادبیاتی رمانتیك» و عباراتی «نغز» و «شیرین» و یا «حركاتی موزون» در سالن‌های ورزشی و گوش دادن به سخنرانی‌های معنوی و یا خلوت و خلسه، فرا چنگ آورد؛ بلكه خودِ زندگی و كوششِ معمولی و روزانه است؛ به شرطی که با یاد خدا عجین شود و با فضایل و ارزش‌های انسانی و اخلاقی آراسته گردد. فراموش كردن و یا حذف خدا از زندگی، علت اصلی فراموشی خود و در نتیجه بی‌معنایی و سرگردانی انسان است.
آری محور معنویت در اسلام، «ایمان» است و مهمترین نتايج ایمان نیز، عبارتنداز:
الف)  گسترش افق دید انسان و هدفمند كردنِ زندگی با:
 1- احساس حضور خدا در كل هستی و نظارت او بر رفتار و حركاتِ همه‌ی موجودات و هر نوع تغییر و دگرگونی كه در هر لحظه از زمان اتفاق می‌افتد و مدنظر داشتن این که بقای وجود نیز كاملاً به تداوم عنایت او وابسته است. خدایی كه خالق و رازق بندگان خویش است، ندا و نجوای آنان را می‌شنود و به فریادشان می‌رسد؛ نه تنها امكانات بالندگی آن‌ها را مهیا می‌كند، بلكه موانع و آفات را هم از سر راهشان بر می‌دارد. خدایی كه به رغم مسلح كردن انسان به توانمندی‌هایی چون عقل و اراده، باز هم با لطف و كرم خود، انسان‌هایی را به عنوان پیام‌آور برمی‌گزیند و آنان را همراه با «روشن‌گری‌ها و دستورالعمل‌هایی» به نام «كتاب‌های آسمانی» سوی او روانه می‌کند تا بلكه اگر خود بخواهد و بجوید، طریق سعادت و خوشبختی را سریع‌تر و سهل‌تر بشناسد و بپوید.
2- امید به ادامه‌ی زندگی و نفی نابودی ابدی انسان كه با اعتقاد و باور به جهانِ پس از مرگ تحقق می‌یابد؛ جهانی كه در آن هر كس به تناسب كارهای نیك و بد و یا خدمات و خیانت‌هایش به همنوعان خود، ثواب و عقاب دریافت می‌كند. زندگی در آن جهان، بدون كاستی، كینه، نفرت، نزاع، خستگی، بیماری، پیری و مرگ و نابودی در جریان است و بشر به پاسخ پرسش‌هایی که باعث اضطراب و پریشانی‌اش بوده‌اند، دست می‌یابد؛ این گونه است كه احساس مسؤولیت و شور زیستن در ضمیر انسان افزایش و نگاهش به زندگی وسعت می‌یابد و از غوطه‌ور شدن در مادیات صِرف و غرق شدن در گناهان می‌پرهیزد و معنویت را در زندگی تجربه می‌كند.
ب)  همنوا شدن با هستي در تسبیح و تقدیس خداوند:
آدمی با درک این حقیقت، به جای احساس بیگانگی و دشمنی با مجموعه‌ی کائنات، آن را زنده و صمیمی و اثری از لطف و رحمت پروردگارش مي‌داند، كه یار و مددكار او در مسیر بندگی و بالندگی است.
"آسمان‌هاي هفت‌گانه و زمين و هر كه در آنهاست، او را به پاكي مي‌ستايند و هيچ چيز نيست مگر اينكه او را به پاكي مي‌ستايد، ولي شما تسبيح آنان را نمي‌فهميد. بي‌گمان او بردبار و ‏آمرزنده است." (الإسراء/44)
ج) انجام عبادات:
اگر چه به تعبیری بسیار صحیح و زیبا، كل زندگی، به شرط همنوایی با شریعت، عبادت است ولی مهم‌ترین مناسكی كه بیانگر اوج خداپرستي و کمال‌خواهي محسوب می‌گردد، عبارتند از: نماز، زكات، روزه و حج.
انسان مسلمان، پنج بار در شبانه‌روز، در هر جا و در هر حالی كه باشد، به محض شنیدن اذان كه زنگ معنویت را به صدا در می‌آورد، دست از همه‌ی فعالیت‌هایش می‌كشد و با آداب و اسلوبی خاص و بدون واسطه، به راز و نیاز و گفتگو با پروردگارش می‌نشیند و با زیباترین واژه‌ها و عبارات، به حمد و ثنای او می‌پردازد و هر چند لحظاتی اندك ولی مكرر و همراه با ادامه‌ی زندگی روزانه، مبدأ و مقصد و هدف خویش و جایگاهش در هستی را به یاد می‌آورد.
انسانِ مسلمان، به محض این كه مال و دارائی‌اش به میزان مشخصی رسید، خود را ملزم به پرداخت قسمتی از آن می‌داند كه «زكات» نام دارد؛ تا از این طریق، ضمن کسب رضایت خداوند، با همنوعانِ خویش ابراز همدردی کند و بر انگیزه‌های طمع و مال‌پرستی تسلط یابد و حب بیش از حد مال و دارایی، اندرونش را تیره و تار نسازد و هویت انسانی خویش را فدای آن نكند.
مسلمانان، در هر سال یك بار و به مدت یك ماه، انقلابی در زندگی فردی و اجتماعی خود ایجاد می‌كنند، عادت‌ها را می‌شكنند، از خوردن و خوابیدن و آشامیدن و حتی فعالیت تكراری چشم و گوش و زبان خویش می‌كاهند و با تمرینات یك ماهه در مدرسه رمضان، باور می‌كنند كه می‌توان بر انگیزه‌ها و نیازهای مادی و فیزیولوژیك غالب شد؛ نیازهایی كه در تحریك انسان به فاصله گرفتن از معنویت تأثیر بسزايي دارند.
خداوند مهربانِ مهرورز، به منظور پرورش معنوی بندگانش، آن‌ها را حداقل یك بار در طول زندگی‌شان، به هجرت از مال و منال و وطن و زادگاه خود، فرامي‌خواند و در سفري طولانی و بسیار معنوی به نام «حج» و در مكاني مقدس به نام «مكّه» گِرد می‌آورد تا با قرار گرفتن در فضايی روحانی و در كنار مسلمانان دیگر، از سرزمین‌ها، رنگ‌ها، اقوام و نژادها و سرانجام زبان‌های متفاوت، دل را طراوت بخشند و چشم‌ها را شستشو دهند و جوری دیگر ببینند و زنگارهای نفرت و كینه‌ی برخاسته از اختلافات طبقاتی را از روح و روان خود بزدایند.
همه‌ی شعایر و مناسك فوق، اگر به گونه‌ای شایسته و مورد پسند پروردگار انجام گیرند، مسلمانان را آماده‌ی «جهاد در راه خدا» می‌کنند. جهاد نیز چیزی جز نهایت تلاش در جهت جلب رضایت خداوند نیست كه با تزكیه‌ی نفس و خدمت به بندگان خدا از طریق زمینه‌سازی برای رشد و شكوفایی استعدادهایشان، و آزادی و آزادگی‌شان، و كوتاه كردن دست پلید و سایه‌ی سنگین فساد، تبعیض و استبداد از سرشان ميسر می‌شود.
مسلمانان، به منظور ارتقاي معنويت خويش و با استمداد از انجام مناسك و عبادات، «سبك خاصی از زندگی» را در دو بُعد فردی و اجتماعی كه مملو از صلح و آرامش و معنویت است، به نمایش می‌گذارند که مهم‌ترین جلوه‌های آن عبارتند از: «ذكر»، «شكر»، «توكل»، «اخلاص»، «آرامش» و «شهادت» در بُعد فردی، و «تقوا»، «آزادي»، «عدالت»، «محبت»، «احسان»، «تعاون»، «عفو و مدارا»، «ایثار» و «اخوت» در حیات جمعی و بُعد اجتماعی.
زندگی معنوی آنان در حالت فردی با «ذكر»،  كه یاد خدا و احساس حضور او در هر حال و در هر مكانی است، شروع می‌شود، با «شكر»، كه اظهار سپاس و قدردانی به پیشگاه او و احساسِ عزّت نفس و مسؤولیت به دلیل مورد لطف و مرحمتش قرار گرفتن است، ادامه می‌یابد. آنان با تكیه و «توكّل» و واگذاری كارها به خدا و یكرنگی و اخلاص در عمل، به نوعی آرامش و اطمینان قلبی می‌رسند كه آماده‌ی شهادت و رفتن به سوی او، تنها با یك اشاره و گذشتن از جان و مال خویش می‌گردند و به این ندا لبیك می‌گویند كه: 
"اي نفس به آرامش رسيده[و مطمئنه]* سوي پروردگارت بازگرد در حالي كه تو از او[خدا] خشنود هستي و او[خدا] ‌از تو راضي است* پس در زمره‌ي بندگان من درآي* و به بهشت من داخل شو." (الفجر/27 الی 30)
حیات جمعی مسلمانان و جامعه‌ی اسلامی، آن‌گاه معنوی می‌شود كه اولاً: مسلمانان در زندگی فردی خود، چنانکه گذشت، مهذّب شده باشند. ثانیاً: در روابط اجتماعی، در برابر یكدیگر، احساس مسؤولیت نمایند و از بی‌تفاوتی و سهل‌انگاری در قبال رویدادها و پدیده‌های اجتماعی بپرهیزند؛ نسبت یه یكدیگر محبت و مهربانی داشته باشند؛ در امور خیر و پسندیده همكاري نموده، بر يكديگر پيشي گيرند؛ با عفو و گذشت، خطاها و گناهان را بر یكدیگر ببخشایند و با سعه‌ی صدر و مدارا، تفاوت‌ها و اختلافات خویش را كمتر نمايند و یا آنها را تحمّل کنند. در مواقع اضطراری و حسّاس، دیگران را بر خود ترجیح دهند و با پیوند «اخوت»، شریكِ غم و شادیِ همديگر شوند و در نهایت، این كه با آگاهی قبلی و حفظ استقلال فردی، «من»ها را به «ما» تبدیل كنند و از خودپرستی و انانیّت كه ریشه‌ی هر گناه، ظلم و تجاوز به خود و دیگران است، اجتناب ورزيده، دست به دعا بردارند و بگویند:
"...پروردگار ما! ما و برادرانمان را كه در ايمان بر ما پيشي گرفته‌اند، بيامرز و در دلهايمان نسبت به كساني كه ايمان آورده‌اند كينه‌اي قرار مده. پروردگار ما! همانا تو بخشنده و مهربان هستي." (الحشر/10)
جان كلام این كه «معنویت» در اسلام، همان ربّانی شدن است؛ یعنی زندگی انسان به رنگِ خدا درآید و غیر از عشقِ او و گردن نهادن به اوامر و نواهی‌اش، هر نوع تعلّق خاطری را از قلبش بزداید؛ به خاطر او زندگی كند و به خاطر او جان دهد، چیزی را از كسی باز ستاند و یا بدهد؛ برقراری پیوندها و یا گسستن آن‌ها، تنها به خاطرِ او باشد؛ نقطه‌ی اتكا و امیدش تنها او باشد و ترس و طمع از كسی جز او، به دل راه ندهد؛ به هنگام مصیبت و بلا و یا هر گونه اضطراب و دلتنگی، فقط به او روي آورد و از او استعانت بجوید و صمیمانه راز و نیازش را به او بگوید:
"بي‌گمان من مخلصانه روي خود را سوي كسي گرداندم كه آسمانها و زمين را آفريده است، و من از مشركان نيستم." (الانعام/79)
"بگو: «به راستي نماز و [ساير] عباداتم، و زندگي و مرگ من، تنها براي خداست كه پروردگار جهانيان است»." (الانعام/162)
راهكار
تربيت و اصلاح بينش
اسلام برای كاشتن نهال «ایمان» كه شالوده‌ی «معنویت» است و به منظور استحكام و گسترش آن در زندگی فردی و اجتماعی، از «تربیت» مدد می‌جوید.
«تربیت» از منظر ما، پرورش تدريجي، واقع‌بینانه، همه جانبه، متوازن، مثبت و مستمر شخصیت افراد جامعه بر اساس قرآن و سنت است. محصول چنین فرایندی، «انسان صالح» است؛ انسانی كه دارای روحیه‌ای حقیقت‌جو واستدلال‌گرا، همّتی عالی و اراده‌ای پولادین و همچنین مسؤولیت‌پذیر و نوع‌دوست است؛ یعنی او، زمین و آسمان، ماده و معنا، عقل و احساس و دین و دنیا را به هم پیوند زده است.
این تربیت، در بطن و متن اجتماع، همراه با فعالیت، مشاركت، نقد و گفتگو است. بیش از آن كه با تلقین و خطابه باشد، با عمل و ناشی از آموزش و پژوهش است و پیش از آن كه مستقیم و رسمی باشد، غیر مستقیم و غیر رسمی است و كسانی كه به تربیت دیگران اهتمام می‌ورزند، باید خودشان نمونه‌ای عملی و الگویی برجسته از باورهایشان باشند؛ در غیر این صورت، كار این افراد نه تنها ناقص و ابـتر خواهد بود بلكه نتیجه‌ی معكوس نیز دربردارد؛ زیرا ما نمی‌خواهیم افراد را از طریق شعارها و فضای روانی-عاطفی خاصی كه پاره‌ای اوقات به وجود می‌آید، تحت تأثیر و تلقین قرار دهیم؛ بلكه این تربیت، هم آگاهانه و هم ارادی است و حتی در زمانی كه فرد به مرحله‌ی آگاهی و انتخاب صحیح هم دست نیافته و به بلوغ كامل هم نرسیده است، به جای تلقین و امر و نهی مستقیم، به زمینه‌سازی برای شكوفایی استعدادهای او و نظارت و راهنمایی‌اش باور داریم.
ما معتقد به تربیتی واقع‌گرا و متوازن هستيم كه نیازهای انسان(فكري، مادی و روانی)، توانایی‌ها و ناتوانی‌ها و كوشش‌ها و خطاها و لغزش‌ها و انابت‌هايش را نادیده نمی‌گیرد.
نفس انسان، مُلْهَمْ به «خیر» و «شر» است. آمادگی صعود و سقوط را دارد، نه موجودی شرّ و سراسر بدی است و نه پاك و بی‌نقص كه هیچ خطایی از او سر نزند. به بهانه‌ی صعود و سلامتی روانی‌اش، نیازهای مادی و فیزیولوژیك او را نادیده نمی‌گیریم و یا سركوب نمی‌كنیم و به بهانه‌ی واقعیت داشتن نیازها، دورنمای رشد و ترقی و آرمان‌های پاكی و فضیلت را در برابرش تاریك و تخریب نخواهیم كرد.
تربیت از نظر ما، پروژه‌ای نیست كه در محدوده‌ی زمانی مشخص شروع شود و پایان یابد؛ بلكه فرايندی است كه از ولادت تا هنگام مرگ جریان دارد؛ این تربیت در خلاء و در كنج صومعه‌ها، مساجد و خانقاه‌ها صورت نمی‌گیرد و به آن‌ها هم محدود نخواهد ماند؛ همان‌گونه كه ماده‌ای درسی در كلاس درس و یا موضوعی قابل بحث در همایش‌ها و كنفرانس‌ها و سرمقاله‌ی روزنامه‌ها و نشریات تخصصی نیز، نخواهد بود بلكه نیازمند تلاش، مشاركت، نقد و گفتگو در زندگی و همراه با فعالیت‌های روزمره و عادی است. 
این تربیت، متعادل و متوازن است؛ یعنی به همان میزان كه به پرورشِ عواطف و احساسات انسان اهمیت می‌دهد، اندیشه و عقل او را نیز مورد خطاب قرار می‌دهد. به بهانه‌ی توجه به درون و تزكیه‌ی نفس، فرد را از نگاه به بیرون و اهتمام به مسایل و مشكلات جامعه بازنمی‌دارد و استقلال فردی او را به پای جامعه قربانی نمی‌كند و بر عكس، به بهانه‌ی «فردیتِ» او، دستش را برای سرپیچی از قوانین و مقرّرات اجتماعی و بی‌توجهی به منافع عمومی باز نمی‌گذارد و به قول معروف، برای آزادی فرد، عدالت اجتماعی را خط قرمز قرار می‌دهد و عدالت اجتماعی را زمینه‌ساز آزادی او می‌داند.
ما به «تربیت مثبتِ» انسان اهتمام می‌ورزیم، به گونه‌ای كه به جاي آن كه در فكر «تخریب» باشد، «سازندگی» را مدّ نظر داشته باشد؛ با كمترین امكانات و در بسته‌ترین فضاها، نقش خویش را ایفا كند و منتظر نماند كه دیگران مشكلات او را حل كنند؛ به بهانه‌ی توطئه‌ی دشمن، كوتاهي‌ها و خطاهايش را توجیه نكند و با امّا و اگرها و یا حیله‌های شرعی و مصالح سیاسی، سرنوشت خویش و جامعه‌اش را به دست دیگران نسپارد و با این استدلال كه اوضاع و افراد خراب و فاسد شده‌اند، وظیفه‌ی انسانی‌اش را فراموش نكند و به همراه نقد، پیشنهاد نیز داشته باشد. می‌خواهیم افراد به جایی برسند كه «بدانند چه می‌خواهند» و به دنبال «نفی وضع موجود» توانایی «اثباتِ وضع مطلوب» را هم داشته باشند و همان گونه كه به دنبال استیفای حقوق‌ خویش هستند، از تكالیف‌ خود نیز بپرسند.
همه‌ی موارد فوق، به تعریف تربیت و بنیان وخصوصیات آن مربوط می‌شود و قطعاً برای دستیابی به تربیتی با این ویژگی‌ها و خصوصیات، نیازمند وسایل و امكانات و روش‌های سازگار و مناسب نیز هستیم.
ما به منظور نیل به چنین تربیتی، اصلاح تصوّرات و بینش فرد درباره‌ی خود، هستی و نقش و جایگاهش در آن را مقدم بر هر چیزی می‌دانیم و در این راستا از «عقیده»، آن‌گونه كه قرآن بیان می‌دارد، بهره می‌گیریم؛ عقیده‌ای كه وجود، حضور و تأثیر بدون قید و شرط خداوند در هستی را تبیین می‌كند و آسمان‌ها و زمین را با تمام عظمت و امكاناتی كه دارد، مسخّر انسان و زمینه‌ی رشد و شكوفایی او می‌داند، و سرانجام با ترسیم جهانی دیگر و ادامه‌ی حیات، پوچی و عبث بودنِ خلقت را از اذهان می‌زداید.
پس از اصلاح بینش و تصورات انسان به وسیله‌ی عقیده، فرد با انجام عبادت‌هایی چون: نماز، زكات، روزه و حج، عملاً به تمرین و خودسازی می‌پردازد و با رعایت عدالت، احسان و ایثار، به تنظیم روابط خود با دیگران مبادرت می‌ورزد.
از آنجا كه نوع پاسخ به نیازهای روانی و فیزیولوژیك نقشی بسیار مهم و اساسی در تربیت فرد و جامعه ایفا می‌كند، ایجادِ امنیت(در همه‌ی ابعاد)، اشتغال، استقرار آزادی و تأمین رفاه اجتماعی را در این راستا، فراموش نمی‌كنیم و به منظور دستیابی به آن‌ها، از هیچ تلاشی دریغ نخواهیم كرد.
