فصل دوم: ارکان جماعت
ماده 6- ارکان جماعت عبارتند از:
1-کنگره؛
2-شورای مرکزی؛
3-دبیر کل؛
4-هیأت اجرایی مرکزی؛
5-ستاد اداري؛
6-هیأت نظارت و داوری.
کنـگره:
ماده 7- کنگره عالی‌ترین رکن جماعت است که اعضای آن به مدت چهارسال انتخاب می‌شوند و هر دو سال یک‌بار تشکیل جلسه می‌دهد.
تبصره1: کنگره‌ی فوق‌العاده به تقاضای کتبی دبیرکل یا دو سوم اعضای شورای مرکزی یا نصف به‌علاوه‌ي يک اعضای کنگره برگزار خواهد شد.
تبصره2: بعد از پایان دوره‌ي چهارساله تا برگزاری کنگره‌ی آینده، اعضای کنگره‌ی قبلی کماکان عهده‌دار وظایف محوله هستند.
ماده 8- کنگره با حضور دوسوّم اعضا برگزار می‌گردد؛ در صورتی که کنگره به حد نصاب نرسد، حداکثر یک ماه بعد با حضور نصف به‌علاوه‌ي یک اعضا، رسمیت می‌یابد. چنانچه کنگره، در مرحله‌ي دوم نیز به حد نصاب نرسد، حداکثر تا پانزده روز بعد با حضور هر تعداد از اعضا رسمیت می‌یابد.
 تبصره1: دعوت رسمی از اعضا برای حضور در کنگره باید حداقل ده روز قبل از تاریخ برگزاری کنگره ابلاغ گردد.
تبصره2: دعوت برای تشکیل کنگره، از طریق درج در ارگان رسمی جماعت یا روزنامه‌ي کثیرالانتشار و همراه با دعوت‌نامه‌ي کتبی به عمل خواهد آمد. زمان و مکان دقیق برگزاری کنگره باید در آگهی و دعوت‌نامه قید شود.
ماده 9- اعضای کنگره عبارتند از:
1- اعضای شورای مرکزی؛
2- مسئولان کميته‌ها و نهادهاي مرکزي جماعت؛
3- منتخبین استان‌ها؛
4- مسئولان هيأت اجرايي استان‌ها.
تبصره1: مسئولان هيأت اجرايي استان‌ها در مورد انتخابات شوراي مرکزي حق رأي دادن و کانديداتوري را نداشته و در ساير موارد داراي حق رأي مي‌باشند.
تبصره2: اعضای کنگره باید حداقل پنج‌سال سابقه‌ی عضویت در جماعت را داشته باشند.
تبصره3: شوراي مرکزي مي‌تواند از افراد ديگر، به‌ويژه پيشکسوتان جماعت براي حضور در کنگره به عنوان ميهمان، دعوت به‌عمل آورد.
ماده 10- وظایف و اختیارات کنگره:
1-اصلاح و تصویب مرام‌نامه و اساس‌نامه؛
2-بررسی عملکرد شورای مرکزی؛
3-انتخاب و عزل اعضای شورای مرکزی؛
4-تصویب خط‌مشي جماعت؛
5-انحلال جماعت.
 
شورای مرکزی:
ماده 11- شورای مرکزی پس از کنگره، عالی‌ترین رکن تصمیم‌گیری جماعت است که اعضای آن در کنگره برای مدت چهار سال انتخاب می‌شوند.
ماده 12- تعداد اعضای اصلی و علی‌البدل شورای مرکزی به ترتیب یازده و سه نفر است و با رأی مخفی و کسب حداقل یک‌سوّم آرای اعضای کنگره انتخاب می‌شوند.
تبصره1: انتخاب مجدد اعضای شورای مرکزی و دبیرکل برای دوره‌های بعدی بلامانع است.
تبصره2: شرکت اعضاي علي‌البدل در جلسات شوراي مرکزي بدون حق رأي بلامانع است.
ماده 13- در صورت استعفاي هر يک از اعضاي شورا، عضو مستعفی تا زمان انتقال مسؤولیت و تسویه حساب، باید به وظایف خود عمل نماید و در این خصوص مسؤولیت تام دارد.
تبصره: هر یک از اعضای شورای مرکزی باید استعفای خود را به صورت کتبی به دبیرکل جماعت ارایه دهند. پذیرش استعفا منوط به ارايه‌ي دلایل مورد تأیید شورای مرکزی است.
ماده 14- در صورت استعفا، فوت یا سلب شرایط هر یک از اعضای شورای مرکزی، دبیرکل به ترتیب آرا از اعضای علی‌البدل دعوت به‌عمل می‌آورد.
ماده 15- در صورتی که پس از سلب شرایط عضویت، استعفا یا فوت اعضای اصلی و علی‌البدل شورای مرکزی، تعداد افراد باقی‌مانده به کمتر از هفت نفر برسد، کنگره‌ی فوق‌العاده برای انتخاب اعضای جدید شورای مرکزی برگزار می‌شود.
ماده 16- با پايان يافتن مدت قانونی، شورای مرکزی موظف است تا تعیین و شروع به کار شورای مرکزی جدید به وظایف و امور قانونی خود عمل کند.
ماده 17-  وظایف و اختیارات شورای مرکزی:
1-انتخاب دبیرکل و مسئول اداری در اولین نشست شورای مرکزی با رأی اکثریت نسبی؛
2-تشکیل جلسه، هر دو ماه حداقل یک‌بار؛
3-دعوت از اعضا و برگزاری کنگره طبق مفاد اساس‌نامه؛
4-تهیه و تصویب مقررات و آیین‌نامه‌ها و ابلاغ آن‌ها به بخش‌های مربوط جهت اجرا؛
5-تقسیم وظایف میان اعضای شورای مرکزی؛
6-تشكيل کمیته‌ها و نهادهاي جماعت برحسب نیاز یا منحل کردن هر یک از آن‌ها؛
7-سياست‌گذاري براي كميته‌ها و نهادهاي جماعت؛
8-تأیید یا رد قائم‌مقام پیشنهادی دبیرکل؛
9-حمایت حقوقی از اعضا و كمك به حل مشکلات ناشی از عضویت آن‌ها؛
10-سیاست‌گذاری در خصوص امور مالی و تصویب بودجه‌ی پیشنهادی سالیانه؛
11-اجرایی کردن مصوبات کنگره؛
12-اقامه‌ي دعوا و پاسخ‌گویی به دعاوی اشخاص حقیقی یا حقوقی علیه جماعت در تمامی مراجع ذیصلاح؛
13-معرفی نمایندگان جماعت به مجامع سیاسی، فرهنگی، علمی و...؛
14-ارایه‌ي پیش‌نویس مرام‌نامه، اساس‌نامه و راهبردهاي جماعت به کنگره جهت تصویب؛
15-تأیید یا رد نامزدهای پیشنهادی دبیرکل برای تصدی مسؤولیت هیأت‌های اجرایی استان‌ها و کمیته‌ها و نهادهای مرکزی جماعت؛
16-تهیه‌ و تدوین گزارش فعالیت‌های جماعت جهت ارایه به کنگره؛
17-تعیین روزنامه‌ي کثیرالانتشار جهت درج آگهی و دعوت‌نامه‌های جماعت؛
18-اشراف و نظارت بر تمامی امور و فعالیت‌های جماعت؛
19-ارزشیابی و آسیب‌شناسی فعالیت‌های جماعت؛
20-اتخاذ مواضع فکری و سیاسی جماعت؛
21-تصمیم‌گیری در مورد هرگونه ائتلاف یا همکاری با احزاب، جنبش‌ها و تشکل‌ها؛
22-عزل دبیرکل، قائم مقام و مسئول اداری؛
23-بررسی پیشنهاد هیأت نظارت و داوری مبنی بر لغو عضویت هر یک از اعضای جماعت و تصمیم‌گیری در مورد آن؛
24-بررسی پیشنهاد هیأت نظارت و داوری مبنی بر سلب مسؤولیت هر یک از اعضای شورای مرکزی و تصمیم‌گیری در مورد آن؛
25-نظارت مستمر بر حسن اجرای وظایف دبیرکل؛
26-تصمیم‌گیری در خصوص تشكيل هیأت اجرایی یا نمایندگی جماعت یا انحلال هر یک از آن‌ها؛
27-تصمیم‌گیری در خصوص تشکیل شورای مشورتی منطقه‌ای و یا انحلال آن؛ 
28-تشکیل ستاد اداری جماعت؛
29-تصمیم‌گیری در مورد پیشنهادات هیأت اجرایی مرکزی و ستاد اداري؛
30-تهیه‌ و تصویب آرم و مهر جماعت؛
31-تصمیم‌گیری در مورد تأسیس، راه‌اندازی و سیاست‌گذاری رسانه‌های رسمی جماعت.
 
دبیرکل:
ماده 18- دبیرکل، بالاترین مقام اجرایی جماعت است و وظایف و اختیارات وی به شرح ذیل می‌باشد:
1-ریاست جلسات شورای مرکزی، هیأت اجرایی مرکزی و ستاد اداری؛
2-اعلام مواضع رسمی جماعت؛
تبصره: دبیرکل می‌تواند با تأييد شوراي مرکزي، افرادی را به عنوان سخنگو تعیین نماید.
3-اقامه‌ي دعوا و پاسخ‌گویی به مراجع ذیصلاح به نمایندگی از شورای مرکزی؛
4-ارایه‌ي گزارش فعالیت‌های جماعت به کنگره به نمایندگی از شورای مرکزی؛
5-پیشنهاد یک نفر از اعضای شورای مرکزی به عنوان قائم مقام دبیرکل، برای تأیید به شورای مرکزی، و يا عزل وی؛
6-پيشنهاد بررسي عملكرد هر يك از اعضاي شوراي مركزي به هيأت نظارت و داوري؛
7-معرفی مسؤولین کمیته‌ها و نهادهاي مرکزي و مسئولان هیأت‌های اجرایی استان‌ها به شورای مرکزی جهت بررسي و تأیید؛
8-انتخاب مشاورانی در زمينه‌هاي مختلف بر حسب نياز.
 
هیأت اجرایی مرکزی:
ماده 19-  هیأت اجرایی مرکزی، بالاترین رکن اجرایی جماعت جهت اجرای مصوبات شورای مرکزی است و از دبیرکل یا قائم مقام دبیرکل، مسئول اداری، مسؤولین هیأت‌های اجرایی استان‌ها، کمیته‌ها و نهادهای مرکزی یا معاونین آنان تشکیل می‌شود.
ماده 20-  وظایف و اختیارات هیأت اجرایی مرکزی:
1-برنامه‌ريزي در راستاي اجراي مفاد مرام‌نامه، اساس‌نامه، مصوبات شورای مرکزی و ساير قوانين و مقررات جماعت؛
2-راه‌اندازی هیأت‌های اجرایی و کمیته‌ها ونهادهای جماعت؛
3-انتقال دقیق، سریع و مؤثر مصوبات و دیدگاه‌های جماعت به مخاطبان و انعکاس پیشنهادات، انتقادات و مشکلات سطوح مختلف جماعت به شورای مرکزی.
 
ستاد اداري:
ماده 21-  ستاد اداري جماعت متشکل از دبیرکل یا قائم مقام وي، مسئول اداری، مسئولان كميته‌ها و نهادهاي مركزي و دو نفر از اعضاي جماعت به پيشنهاد دبيرکل و تصويب شوراي مرکزي مي‌باشد.
ماده 22- وظایف و اختیارات ستاد اداري:
1-پيگيري مصوبات شورای مرکزی و هيأت اجرايي مرکزي؛
2-تهیه و تدوین پيش‌نويس شرح وظایف کمیته‌ها و نهادها و بخش‌نامه‌های اجرایی؛
3-پیگیری فعالیت هیأت‌های اجرایی و کمیته‌ها و نهادهای جماعت؛
4-انجام ساير امور محوله از طرف شوراي مرکزي.
 
هیأت نظارت و داوری:
ماده 23- هیأت نظارت و داوری، رکن نظارت و داوری جماعت است که اعضای آن با پیشنهاد دبیرکل و تأييد شورای مرکزی انتخاب می‌شوند.
 ماده 24- هيأت متشکل است از پنج نفر از اعضاي جماعت با حداقل چهارسال سابقه‌ي عضويت كه براي مدت چهارسال انتخاب مي‌شوند.
تبصره1- انتخاب مجدد اعضاي هيأت در دوره‌هاي بعدي بلامانع است.
تبصره2- هر یک از اعضای هیأت نظارت و داوری در صورت استعفا، درخواست کتبی خود را به شورای مرکزی ارایه نماید.
ماده 25- وظایف و اختیارات هیأت نظارت و داوری:
1-نظارت بر حسن اجرای مفاد مرام‌نامه و اساس‌نامه‌ي جماعت و نیز عملکرد شورای مرکزی و هیأت اجرایی مرکزی؛
2-شرکت در جلسات اركان جماعت بدون داشتن حق رأی؛
تبصره: حضور حداقل یکی از  اعضا در جلسات شورای مرکزی و هیأت اجرایی مرکزی الزامی است.
3-رسيدگي به شكايات و تخلفات كليه اعضا و مسئولان جماعت؛
تبصره: هيأت مي‌تواند در راستاي انجام وظايف خود به كليه‌ي مدارك و اسناد مورد نياز دسترسی داشته باشد.
4-ارايه‌ي پيشنهاد لغو عضويت عضو خاطي به شوراي مركزي؛
5-ايجاد هيأت نظارت و داوري در استان‌ها؛
6-تهیه و ارايه‌ي گزارش به شورای مرکزی هر شش ماه حداقل يك‌بار.
